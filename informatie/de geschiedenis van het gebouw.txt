Het Amsterdam Museum bevindt zich tussen de Kalverstraat en de Nieuwezijds Voorburgwal. De geschiedenis van deze plek gaat terug tot de middeleeuwen, toen hier het Sint-Luciënklooster gevestigd was: een vrouwenklooster met een eigen bierbrouwerij en veestapel. De stal stond ongeveer op de plek waar nu het museumcafé is. In 1578 besloot de stad dat hier het Burgerweeshuis moest komen. Dat weeshuis, waar meestal honderden kinderen woonden, bleef er bijna vier eeuwen, tot 1960. Uit deze periode stammen bijvoorbeeld de Regentenkamer en de Wezenkastjes op de binnenplaats. Sinds 1975 bevindt zich hier het Amsterdam Museum, dat destijds geopend werd onder de naam Amsterdams Historisch Museum.